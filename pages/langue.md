Una breve introduzione
----------------------

*Langue* è un festival che nasce per una letteratura e per un luogo. Vogliamo dare spazio alla poesia, alla sua rinnovata emergenza e alla sua forza recentemente dissipatasi nelle poche voci autorevoli ancora riconosciute dal pubblico. Per questo vogliamo concentrarci su forme e autori che sanno plasmare un linguaggio consolidato nella voce di un secolo giovane. Come luogo della letteratura si è scelto il quartiere maggiormente discusso di Roma, *San Lorenzo*, che da sempre di voci vive e sotto voci soccombe. Conosciamo il valore culturale che il Municipio II possiede, ma sempre più lo vediamo nascosto tra i tanti difetti che un luogo abbandonato dalla Roma dei romani possiede.

Il termine che dà il nome a questo festival ha una lunga storia, nonché una consistente ambiguità di fondo. *Langue* viene dal francese e si trasforma in un simbolo culturale nell’opera di de Saussure, ponendosi in contrapposizione al concetto di *parole*. Con il primo termine ci si riferisce al sistema, al vocabolario, alla sintassi; con il secondo ci si riferisce a un qualsiasi atto: un romanzo, un dialogo, un messaggio. Tuttavia, qui ci si è voluti concentrare sul primo termine, per noi luogo della forza di un intero genere letterario.  La poesia non è una comunicazione di parole, o almeno non lo è esclusivamente. La poesia, per come vogliamo concepirla, è prima di tutto una struttura, un modus operandi, una sintassi visivo-linguistica in grado di ribaltare ogni atto comunicativo di parole. Ciascun elemento linguistico, inseritosi in quell’*extempore code* (come scriveva Widdowson) assume un nuovo valore,  crea relazioni al di fuori del dominio comunicativo,  è dunque parte fondante della *langue* e in essa significa.
Consapevoli della possibile italianizzazione della parola *Langue* abbiamo preparato una risposta per chi si chieda il motivo di questa prima persona, singolare, indicativo, del verbo *languire*. Possiamo dire, infatti che la poesia langue, manca delle forze necessarie per tenersi in piedi con autosufficienza, e ha bisogno di aiuto, di spazi, scaffali, voci, piazze e persone.

Le sezioni del festival
-----------------------

Vogliamo cercare di dare spazio a molte voci e molte forme che popolano quest’universo letterario. Daremo vita a dibattiti sui linguaggi contemporanei e sui loro luoghi di sviluppo e di ricezione e vi presenteremo un’opportunità rara per la città di Roma di farsi voce di scrittori che riteniamo necessari allo sviluppo dell’ambito poetico.

###World Wide Poets
Attraverso la sezione internazionale del festival avremo la possibilità di scoprire autori provenienti da realtà e culture diverse, proponendo quindi un ricco incontro di lingue e linguaggi.

###Comics Poetry
Vogliamo dedicare spazio alla *Poesia a Fumetti*, genere ancora sconosciuto a un vero dibattito e a una vera realtà editoriale italiana. Vogliamo scoprire i suoi giovani autori e farne assaggiare qualche esempio agli spettatori.

###Video Poetry
Allo stesso modo vogliamo provare a dare il nostro contributo al genere della *Video Poetry*, genere al confine tra letteratura e cinema. Se già quest’ultimi due ambiti vivono di una realtà sempre più in ombra, la loro intersezione non può che essere il vuoto della visibilità. Per questo vogliamo dare a questa forma sperimentale il nostro piccolo contributo.

###Letture Aperte
Di questa sezione fanno parte tutti gli autori che vogliano partecipare alla lettura di alcune loro poesie, per un massimo di quindici/venti minuti a testa. Potranno scriverci per e-mail e registrarsi per l’evento. Non c’è selezione, e vi gli autori saranno accettati fino a quando non sarà raggiunto un numero massimo di iscritti, cercando comunque di dare spazio a tutti.

###Tema, San Lorenzo
Questa è una micro-sezione del festival con cui apriremo la serata. Alcuni autori verrano selezionati per leggere le loro poesie davanti al pubblico di Piazza dell’Immacolata. Unico limite, le poesie devono riguardare il quartiere. Possono descriverlo dettagliatamente o toccarlo senza nemmeno lasciare un segno del passaggio delicato dell’autore, tuttavia San Lorenzo deve essere un nucleo.

###Proposte Autonome
Di tutti gli autori che invieranno le loro raccolte, edite o inedite, verrà fatta una selezione e ad alcuni di questi riserveremo una lettura integrale della loro opera, una performance, oppure una presentazione con intervista: in definitiva, quello che meglio gli si addice.

###Poetucoli di San Lollo
Intendiamo coinvolgere i bambini della scuola primaria del quartiere e farli partecipare al festival con i loro lavori ai quali si dedicheranno nell’anno scolastico. Le poesie dei *Poetucoli* verranno distribuite all’interno del quartiere, ai partecipanti del festival e ai passanti, chiunque voglia conoscere cos’è San Lorenzo dalle parole di chi ci cresce.
